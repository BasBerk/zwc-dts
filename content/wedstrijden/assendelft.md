---
title: Assendelft
sidebar: True
sidebarlogo: logo
include_footer: True
---

# Ronde van Assendelft
Als startschot van de kermisweek organiseert het ‘Comité van de Ronde van Assendelft’ in
samenwerking met ‘Zaanlandse Wielerclub DTS’ al sinds 1973 jaarlijks de Wielerronde van
Assendelft. Het is dit jaar op zaterdag 4 oktober alweer tijd voor de 52e editie.

De ‘kermisronde’ heeft altijd op hetzelfde parkoers plaatsgevonden met de 
start/finishplaats op de Beemsterstraat. Er zijn vele hoogtepunten te noemen, 
waaronder het feestelijke afscheid van Roxane Knetemann in 2019. Door de jaren 
heen hebben diverse toppers hier gewonnen, maar ook verloren. Het is een ronde met
veel klinkers en scherpe bochten waardoor er altijd een eerlijke winnaar op het 
podium staat. Elk jaar staan er diverse profs aan de start waarbij de Elite koers zelfs 
als het officieus NK criterium verreden wordt. 

Naast de mooie koersen is er ook veel te doen rondom het parkoers.
Veel bewoners nodigen vrienden uit voor een gezellige middag, 
er wordt door de ORCA een oldtimer optocht gereden met bewoners van 
het Thomashuis, er is een springkussen voor de kids en een pop-up wielercafé voor 
een hapje en drankje. Ter hoogte van de Vlietlaan kunnen de
‘kermisvierders’ terecht voor een borrel en snack. Ook dit jaar weer met live muziek.

## Programma voor de 52e Ronde op zaterdag 4 oktober:

12.00 uur – Klasse 2

15.00 uur – Belofte, Elite en Professional-B mannen (officieus NK criterium)

Tussendoor zijn er Dikke banden Races voor de jeugd t/m 13 jaar van de basisschool.

Meestal is het mooi en warm, maar het weer speelt ook altijd een rol in zowel het aantal
deelnemers als bezoekers. Bezoekers kunnen eventueel terecht in een van de overdekte 
gelegenheden. De permanence is dit jaar in een tent (tegenover de start/finish) was- 
en kleedgelegenheid voor de renners is bij voetbalclub VVA. Bij eventuele natte 
omstandigheden krijgen niet alleen de sterkste, maar misschien ook juist de meest
technische of taaiste deelnemers een kans.

De deelnemerslijsten worden bekend gemaakt via de 
Facebook (zie https://www.facebook.com/RondevanAssendelft/) en Instagram pagina’s van
de ‘Ronde van Assendelft’. Verdere informatie is ook te vinden via de
website: WIELERRONDE ASSENDELFT – De laatste en gezelligste koers van het seizoen 
Inschrijven voor licentiehouders kan via de KNWU-site.