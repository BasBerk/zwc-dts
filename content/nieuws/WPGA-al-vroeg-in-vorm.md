---
title: "WPGA al vroeg in vorm"
date: 2025-11-28
layout: nieuws
sidebar: false
include_footer: True
image: "/images/news/wpga/IMG-1090.jpg"
---

Het is zondag koud en guur rondom sportpark Sloten. Het heeft vannacht gesneeuwd. Inmiddels is de sneeuw overgegaan in regen. Het is net iets boven nul. De start van het wegseizoen is nog ver weg. Toch komen tientallen WPGA-renners bijeen en een deel daarvan trekt er zelfs op uit voor een gezamenlijke trainingsrit. Verkleumd keren ze terug. De trainginsrit is nog maar het begin van een mooie WPGA-dag.


WPGA (Wielerploeg Groot Amsterdam) is een samenwerkingsverband van ASC Olympia, ZWC DTS en WV De Amstel. WPGA is meer dan 10 jaar geleden een Elite/Beloften ploeg voor de heren gestart. Later kwamen daar de Junioren (m) bij. Dit jaar sluiten de Elite/Beloften dames en Nieuwelingen (m) aan bij WPGA. Daarmee biedt De Amstel voor de ambitieuze renners een mooi programma (en meer), en wordt de kracht van samenwerking gebruikt.

Verdere versterking
Er is de afgelopen maanden hard gewerkt aan de verdere versterking van WPGA. Zo zijn er nieuwe sponsoren aangetrokken, materiaalkeuzes gemaakt, programma’s uitgedacht, trainingskampen gepland, renners geselecteerd, ploegleiders geworven. Kortom, het bruist bij WPGA. De energie van de vrijwilligers en de renners (m/v) werkt aanstekelijk. Renners van de verengingen kiezen bewust voor WPGA, ondanks belangstelling van andere ploegen. Oud WPGA-renners keren terug na een “buitengaats” avontuur. HSV De Kampioen sluit zich aan bij de WPGA Junioren.

Ploegen en programma WPGA-dag 23 november
De ploegen voor komend seizoen zijn zo goed als compleet. Elite/Beloften start seizoen 2026 met een ploeg van zo’n 20 man. De dames werken met een brede ploeg van 30 renners en maken daarbinnen nog een selectie. De Nieuwelingen en de Junioren hebben ieder ook rond de 20 renners. Vind maar eens een kantine waarin dat allemaal past. Olympia is zo gastvrij om als uitvalsbasis te fungeren voor deze WPGA-dag. Hier verzamelen de renners en begeleiders. De programmaonderdelen waren als volgt:

1) Trainingsrit (of meedoen met ACC rit van WV Amsterdam)

2) Passen kleding (voor koers en vrije tijd)

3) Teambespreking (introductie, kennismaking en hoofdlijnen plannen 2026)

4) Gezamenlijke lunch

Ouderwetse gezelligheid
Voor de lunch wijken we uit naar de buren van Olympia: Wielervereniging Amsterdam (WVA). Daar wordt WPGA gastvrij ontvangen. Een warm Amsterdams bad. Tijdens de teambesprekingen wordt ook het belang van de sponsoren benadrukt en de rol die de renners hebben om deze op sociale media te promoten. Ook de binding met de achterliggende verenigingen wordt benoemd. “Samen maken we WPGA”, vat een ploegleider het samen.

Voor (en door) de renners en de begeleiders is er een heus buffet voorbereid. Pasta, yoghurt, muesli, soep, ei, tosti’s, overal is aan gedacht. De Nieuwelingen openen het buffet. Opvallend, ze wachten daarbij keurig tot ze daartoe uitgenodigd worden.

De komende tijd
De duisternis valt. De sneeuw is gesmolten. Langzaam verlaten de renners en begeleiders de kantine. WPGA heeft ook de ambitie “om een plek te zijn waar je levenslessen leert, avonturen beleeft en vriendschappen smeedt, waar gelachen wordt”. Dat is vandaag gelukt. De komende weken wordt er doorgebouwd aan WPGA.

In januari vertrekken de Junioren/Elite/Beloften renners naar Spanje voor de trainingskampen. De Nieuwelingen gaan samen naar Zuid-Limburg. De ploegpresentatie vindt 6 maart plaats (details volgen). Vanaf dat moment is de branie van WPGA ook weer in de koersen te zien.

Deze WPGA-dag begon met een trainingsrit in de kou en eindigt met een warme glimlach. Dit belooft veel moois voor komend seizoen.

 